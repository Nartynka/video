Bitrate jest pojęciem technicznym, które określa ilość danych transferowanych przez konkretne urządzenie w przedziale czasowym – termin ten,
 nazywany również przepływnością, mierzy się w bitach na sekundę (b/s) i zazwyczaj podaje się go w kb/s lub Mb/s – uwaga: nie mylić z MB/s! – B oznacza bajt,
 b–bit. Jest więc to parametr, który wpływa bezpośrednio na jakość oraz rozmiar nagrywanych i wyświetlanych obrazów, choć na samym początku działalności filmowej nie jest to tak oczywiste. 

Bitrate oraz jego wartości są ściśle powiązane z daną rozdzielczością oraz sposobem interpretacji obrazu przez najróżniejsze kodeki – każdemu z tych pojęć poświęcimy osobny wpis,
 jednakże warto już na tym etapie wiedzieć, że to właśnie od wzajemnej relacji tych 3 elementów zależy finalna jakość obrazów, jaką możemy zarejestrować lub wyświetlić.

Trzeba także podkreślić, że bitrate jest jednocześnie parametrem całkowicie niezależnym od dwóch uprzednio wymienionych oraz że zasadniczo gra pierwsze skrzypce w procesie zapisu i transmisji jakościowego obrazu. Można mieć najlepszą na świecie kamerę,
 z najdoskonalszą technologicznie matrycą o niesamowitej rozdzielczości oraz dysponować szeregiem profesjonalnych kodeków – jednak gdy zapomni się o ustawieniu właściwej wartości przepływności, cała ciężka praca może pójść na marne. 




Wartość bitrate różnicuje kodeki jakościowo, dzieląc je na kodeki stratne i bezstratne – czyli takie, które determinują przetwarzanie większej lub mniejszej ilości informacji. 
Kodeki można podzielić również ze względu na ich funkcję. Z jednych skorzystamy podczas nagrywania oraz postprodukcji naszego materiału filmowego, inne dedykowane są do wyświetlania i transmitowania naszych obrazów – między innymi w Internecie.
 Obecnie najpopularniejszą rodziną kodeków stratnych stworzonych na potrzeby edycji materiałów wideo są kodeki ProRes od firmy Apple, które obsługują rozdzielczości wideo do 8K.  